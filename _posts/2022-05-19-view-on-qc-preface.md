---
layout: post
title: Quantum Computing กับอีกหนึ่งมุมมอง
subtitle: บทนำ
date: 2022-05-19
categories: quantum computing
---

หากนับเวลาจากโพสต์ล่าสุด ก็เป็นเวลากว่าสองปีแล้วที่ผมไม่ได้เขียนบล็อกต่อเลย
ตอนนี้หลังจากได้มีโอกาสเรียนรู้เกี่ยวกับ Quantum Computing มากขึ้นเลยอยากมาเขียนโพสต์เกี่ยวกับ Quantum Computing ซักหน่อย

---

\
เมื่อไม่นานมานี้ผมได้มีโอกาสลองใช้งานไลบรารี่สำหรับเขียนโปรแกรมทางด้าน Quantum Computing หลาย ๆ ตัว เช่น Qiskit จาก IBM หรือ QDK (Q#) จาก Microsoft
เป็นต้น บวกกับการแลกเปลี่ยนความคิดเห็นกับอาจารย์ท่านหนึ่งเกี่ยวกับการเขียนโปรแกรมในด้านนี้ ทำให้ผมตัดสินใจมาเขียนโพสต์นี้เพื่อบอกเล่าเรื่องราวมุมมองความเข้าใจของผมในเรื่อง
Quantum Computing ดู แต่เนื่องจากสิ่งที่ผมต้องการเขียนนั้นไม่สามารถย่อลงให้อยู่ภายในโพสต์เดียวได้
โพสต์นี้จึงจะเป็นเพียงบทนำของซีรีย์ที่จะช่วยให้ผู้อ่านเข้าใจการทำงานของควอนตัมคอมพิวเตอร์มากขึ้นนั่นเอง

สิ่งหนึ่งที่ผมต้องบอกก่อนที่เราจะเริ่มบทนำอย่างจริงจังก็คือ ในซีรีย์นี้ผมอยากจะใช้ภาษาไทยให้มากที่สุดเพื่อหลีกเลี่ยงความสับสนจากการเว้นวรรคคำในภาษาอังกฤษ
(การเว้นวรรคในภาษาอังกฤษและภาษาไทยนั้นสื่อถึงคนละความหมายกัน) ดังนั้นในทุกโพสต์ของซีรีย์นี้ ผมจะทำการเขียนคำทับศัพท์และคำแปลไว้ที่ท้ายโพสต์
เพื่อว่าหากผู้อ่านสับสนกับคำภาษาไทยก็สามารถเลื่อนลงไปดูคำดั่งเดิมในภาษาอังกฤษได้นั่นเองครับ

## บทนำ

ซีรีย์นี้ไม่ได้ต้องการตอบคำถามว่าทำไมการคำนวณทางควอนตัมจึงได้เปรียบกว่าการคำนวณแบบปกติ
เหตุผลหลัก ๆ ก็เพราะเนื้อหาดังกล่าวนั้นยากที่จะอธิบายโดยไม่แตะต้องความซับซ้อนทางคณิตศาสตร์ที่มากจนทำให้ความน่าสนใจของเนื้อหาลดน้อยลงได้
จุดประสงค์หลักของซีรีย์นี้ก็คือการนำผู้อ่านไปสู่ความเข้าใจพื้นฐานการทำงานของควอนตัมคอมพิวเตอร์ และถึงแม้ว่าควอนตัมคอมพิวเตอร์ในปัจจุบันจะมีหลากหลายโมเดลและเทคโนโลยีมาก
แต่การทำงานในระดับทางตรรกะในโมเดลเดียวกันนั้นยังคงทำงานเหมือนกัน โดยในซีรีย์นี้เราจะอธิบายเฉพาะการทำงานของโมเดลวงจร 
และหวังว่าเมื่อจบซีรีย์นี้ผู้อ่านจะสามารถมองเห็นภาพการทำงานของควอนตัมคอมพิวเตอร์ได้ชัดเจนมากขึ้น

ในแต่ละโพสต์อาจจะมีการข้ามคำอธิบายทางเทคนิคและคณิตศาสตร์พื้นฐานบางอย่าง
ผมจึงคิดว่าเนื้อหาในซีรีย์นี้เหมาะกับคนที่มีประสบการณ์ทางด้านวิศวกรรมคอมพิวเตอร์ในระดับหนึ่ง เช่น เคยเรียนระบบดิจิตัล สถาปัตยกรรมคอมพิวเตอร์ หรือทฤษฎีการคำนวณ เป็นต้น
ทั้งนี้ผมจะพยายามอธิบายเรื่องพื้นฐานที่จำเป็นอย่างสุดความสามารถในแต่ละโพสต์ครับ

## โครงร่าง

- บทนำ: Quantum Computing กับอีกหนึ่งมุมมอง
- บทที่ 1: บิทและคิวบิท
- บทที่ 2: เบื้องหลังการคำนวณ
- บทที่ 3: ความได้เปรียบทางควอนตัม
- บทที่ 4: ข้อจำกัดของควอนตัมคอมพิวเตอร์ในยุค NISQ
- บทที่ 5: การออกแบบอัลกอริธึม
- บทที่ 6: การเขียนโปรแกรมหลังยุค NISQ

ในบทที่หนึ่ง เราจะพูดถึงความหมายของบิทในคอมพิวเตอร์ปกติและคิวบิทในควอนตัมคอมพิวเตอร์ รวมถึงอธิบายความต่างระหว่างสองสิ่งนี้
โดยในโพสต์จะมีการใช้เรื่องพีชคณิตเชิงเส้นและจำนวนเชิงซ้อนในการช่วยอธิบาย
เมื่อเข้าใจถึงความหมายและความแตกต่างของบิทและคิวบิทแล้ว ในบทที่สอง เราจะตอบคำถามที่ว่า เกิดอะไรขึ้นเมื่อเรารันโปรแกรม ๆ หนึ่งในคอมพิวเตอร์
โดยเราจะแสดงให้เห็นถึงเบื้องหลังการคำนวณโดยใช้พีชคณิตบูลีนและพีชคณิตเชิงเส้น
และก่อนที่ซีรีย์นี้น่าเบื่อมากเกินไป เราจะใช้บทที่สามในการแสดงให้เห็นว่าการคำนวณทางควอนตัมสามารถเอาชนะการคำนวณแบบปกติได้อย่างไร โดยยกตัวอย่างปัญหาและอัลกอริธึมง่าย ๆ
เพื่อให้ผู้อ่านมองเห็นภาพ บทที่สี่แนะนำให้ผู้อ่านรู้จักกับยุคปัจจุบันของควอนตัมที่เราเรียกว่ายุค NISQ (Noisy Intermediate-Scale Quantum)
และข้อจำกัดของควอนตัมคอมพิวเตอร์ในยุคนี้ ในบทที่ห้า ผู้อ่านจะได้เข้าใจถึงการออกแบบควอนตัมอัลกอริธึมในยุคปัจจุบัน หรือยุค NISQ
และทำไมมันถึงได้ต่างจากการออกแบบอัลกอริธึมแบบปกติมากนัก สุดท้ายในบทที่หก ผมได้คาดการณ์ถึงความเป็นไปได้ของการเขียนโปรแกรมสำหรับควอนตัมคอมพิวเตอร์หลังยุค NISQ ไว้

## ส่งท้าย

ผมหวังมากว่าจะสามารถเขียนซีรีย์นี้ให้คนอ่านเข้าใจได้ง่ายที่สุด และหากผู้อ่านคนไหนมีคำถามก็สามารถส่งอีเมล์มาได้ตามที่อยู่ท้ายหน้าเว็บเลยครับ ^o^

---

<br />
### คำทับศัพท์

-  อัลกอริธึม = Algorithm
-  บิท = Bit
-  คอมพิวเตอร์ = Computer
-  ควอนตัม = Quantum
-  คิวบิท = Qubit

### คำแปล

- การคำนวณทางควอนตัม = Quantum Computation
- การคำนวณแบบปกติ = Classical Computation
- พีชคณิตบูลีน = Boolean Algebra
- พีชคณิตเชิงเส้น = Linear Algebra
- จำนวนเชิงซ้อน = Complex Numbers
- ทางตรรกะ = Logical
- โมเดลวงจร = Circuit Model
- ระบบดิจิตัล = Digital Systems
- สถาปัตยกรรมคอมพิวเตอร์ = Computer Architecture
- ทฤษฎีการคำนวณ = Theory of Computation
