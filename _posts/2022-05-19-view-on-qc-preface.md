---
layout: post
title: Quantum Computing กับอีกหนึ่งมุมมอง
subtitle: บทนำ
date: 2022-05-19
categories: quantum computing
---

หากนับเวลาจากโพสต์ล่าสุด ก็เป็นเวลากว่าสองปีแล้วที่ผมไม่ได้เขียนบล็อกต่อเลย
ตอนนี้หลังจากได้มีโอกาสเรียนรู้เกี่ยวกับ Quantum Computing มากขึ้นเลยอยากมาเขียนโพสต์เกี่ยวกับ Quantum Computing ซักหน่อย

---

\
เมื่อไม่นานมานี้ผมได้มีโอกาสลองใช้งานไลบรารี่สำหรับเขียนโปรแกรมทางด้าน Quantum Computing หลาย ๆ ตัว เช่น Qiskit จาก IBM หรือ Cirq จาก Google เป็นต้น
บวกกับการแลกเปลี่ยนความคิดเห็นกับอาจารย์ท่านหนึ่งเกี่ยวกับการเขียนโปรแกรมในด้านนี้ ทำให้ผมตัดสินใจมาเขียนโพสต์นี้เพื่อบอกเล่าเรื่องราวมุมมองความเข้าใจของผมในเรื่อง
Quantum Computing ดู แต่เนื่องจากสิ่งที่ผมต้องการเขียนนั้นไม่สามารถย่อลงให้อยู่ภายในโพสต์เดียวได้ โพสต์นี้จึงจะเป็นเพียงบทนำของซีรีย์ที่จะมาแบ่งปันความเข้าใจและมุมมองของผมต่อ
Quantum Computing นั่นเอง

แต่ก่อนที่บทนำนี้จะเริ่มต้นจริงจัง ผมอยากจะขอกำหนดคำแปลและคำทับศัพท์ที่จะถูกใช้ในโพสต์นี้ไว้ก่อน
เนื่องจากผมอยากจะใช้ภาษาไทยในซีรีย์นี้ให้มากที่สุดเพื่อหลีกเลี่ยงความสับสนจากการเว้นวรรคในภาษาอังกฤษ
(การเว้นวรรคในภาษาอังกฤษและภาษาไทยนั้นสื่อถึงคนละความหมายกัน)

### คำทับศัพท์

- Algorithm = อัลกอริธึม
- Bit = บิท
- Computer = คอมพิวเตอร์
- Quantum = ควอนตัม
- Qubit = คิวบิท

### คำแปล

- Quantum Computation = การคำนวณทางควอนตัม
- Classical Computation = การคำนวณแบบปกติ
- Boolean Algebra = พีชคณิตบูลีน
- Linear Algebra = พีชคณิตเชิงเส้น
- Complex Numbers = จำนวนเชิงซ้อน

ในแต่ละโพสต์ของซีรีย์ ผมจะทำการเขียนคำแปลและคำทับศัพท์ที่จะใช้ในโพสต์นั้น ๆ ไว้ให้ครับ ส่วนตอนนี้เราก็พร้อมสำหรับบทนำกันแล้ว

## บทนำ

ซีรีย์นี้ไม่ได้ต้องการตอบคำถามว่าทำไมการคำนวณทางควอนตัมจึงได้เปรียบกว่าการคำนวณแบบปกติ
เหตุผลหลัก ๆ ก็เพราะเนื้อหาดังกล่าวนั้นยากที่จะอธิบายโดยไม่แตะต้องความซับซ้อนทางคณิตศาสตร์ที่มากจนทำให้ความน่าสนใจของเนื้อหาลดน้อยลงได้
จุดประสงค์หลักของซีรีย์นี้ก็คือการนำผู้อ่านไปสู่ความเข้าใจพื้นฐานการทำงานของควอนตัมคอมพิวเตอร์ในระดับนามธรรม
และหวังว่าเมื่อจบซีรีย์นี้ ผู้อ่านจะสามารถมองเห็นภาพการทำงานของควอนตัมคอมพิวเตอร์ได้ชัดเจนมากขึ้น

และเพราะในแต่ละโพสต์อาจจะมีการข้ามคำอธิบายทางเทคนิคและคณิตศาสตร์พื้นฐานบางอย่าง
ผู้เขียนจึงคิดว่าเนื้อหาในซีรีย์นี้เหมาะกับคนที่ได้มีประสบการณ์ทางด้านวิศวกรรมคอมพิวเตอร์มาก่อน
ทั้งนี้ผู้เขียนจะพยายามอธิบายเรื่องพื้นฐานที่จำเป็นอย่างสุดความสามารถในแต่ละโพสต์

## โครงร่าง

- บทนำ: Quantum Computing กับอีกหนึ่งมุมมอง
- บทที่ 1: บิทและคิวบิท
- บทที่ 2: เบื้องหลังการคำนวณ
- บทที่ 3: ความได้เปรียบทางควอนตัม
- บทที่ 4: ข้อจำกัดของควอนตัมคอมพิวเตอร์ในยุค NISQ
- บทที่ 5: การออกแบบอัลกอริธึม
- บทที่ 6: การเขียนโปรแกรมหลังยุค NISQ

ในบทที่หนึ่ง เราจะพูดถึงความหมายของบิทในคอมพิวเตอร์ปกติและคิวบิทในควอนตัมคอมพิวเตอร์ รวมถึงอธิบายความต่างระหว่างสองสิ่งนี้
โดยในโพสต์จะมีการใช้เรื่องพีชคณิตเชิงเส้นและจำนวนเชิงซ้อนในการช่วยอธิบาย
เมื่อเข้าใจถึงความหมายและความแต่งต่างของบิทและคิวบิทแล้ว ในบทที่สอง เราจะตอบคำถามที่ว่า เกิดอะไรขึ้นเมื่อเรารันโปรแกรม ๆ หนึ่งในคอมพิวเตอร์
โดยเราจะแสดงให้เห็นถึงเบื้องหลังการคำนวณโดยใช้พีชคณิตบูลีนและพีชคณิตเชิงเส้น
และก่อนที่ซีรีย์นี้น่าเบื่อมากเกินไป เราจะใช้บทที่สามในการแสดงให้เห็นว่าการคำนวณทางควอนตัมสามารถเอาชนะการคำนวณแบบปกติได้อย่างไร โดยยกตัวอย่างปัญหาและอัลกอริธึมง่าย ๆ
เพื่อให้ผู้อ่านมองเห็นภาพ บทที่สี่แนะนำให้ผู้อ่านรู้จักกับยุคปัจจุบันของควอนตัมที่เราเรียกว่ายุค NISQ (Noisy Intermediate-Scale Quantum)
และข้อจำกัดของควอนตัมคอมพิวเตอร์ในยุคนี้ ในบทที่ห้า ผู้อ่านจะได้เข้าใจถึงการออกแบบควอนตัมอัลกอริธึมในยุคปัจจุบัน หรือยุค NISQ
และทำไมมันถึงได้ต่างจากการออกแบบอัลกอริธึมแบบปกติมากนัก สุดท้ายในบทที่หก ผู้เขียนได้คาดการณ์ถึงความเป็นไปได้ของการเขียนโปรแกรมสำหรับควอนตัมคอมพิวเตอร์หลังยุค NISQ

## ส่งท้าย

ผู้เขียนหวังมากว่าจะสามารถเขียนซีรีย์นี้ให้คนอ่านเข้าใจได้ง่ายที่สุด และผู้อ่านมีคำถามก็สามารถส่งอีเมล์มาได้ตามที่อยู่ท้ายหน้าเว็บเลยครับ ^o^